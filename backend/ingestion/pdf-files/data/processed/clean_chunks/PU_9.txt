Edited By Paras Sanotra,Updated: 28 Jun, 2023 11:49 PM राज्य में शिकायत निवारण प्रक्रिया को और भी बेहतर बनाने के लिए पंजाब के प्रशासनिक सुधार और लोक शिकायत निवारण मंत्री अमन अरोड़ा ने विभाग के अधिकारियों को आर्टिफिशियल इंटेलिजेंस (AI) आधारित प्रणाली शुरू करने के निर्देश दिए हैं। चंडीगढ़: राज्य में शिकायत निवारण प्रक्रिया को और भी बेहतर बनाने के लिए पंजाब के प्रशासनिक सुधार और लोक शिकायत निवारण मंत्री अमन अरोड़ा ने विभाग के अधिकारियों को आर्टिफिशियल इंटेलिजेंस (AI) आधारित प्रणाली शुरू करने के निर्देश दिए हैं ताकि पी.जी.आर.एस. पोर्टल पर प्राप्त शिकायतों की बारीकी से निगरानी करने के साथ ही इनका त्वरित निपटारा सुनिश्चित किया जा सके। उन्होंने कहा कि ए.आई. मानवीय हस्तक्षेप को कम करके समय की बचत करेगा और शिकायत निवारण में अधिक गति और पारदर्शिता लाएगा। अपने कार्यालय में विभाग के कामकाज की समीक्षा के लिए बुलाई गई बैठक की अध्यक्षता करते हुए अमन अरोड़ा ने प्रमुख सचिव प्रशासनिक सुधार और लोक शिकायत निवारण तेजवीर सिंह को राज्य और जिला स्तर पर लंबित शिकायतों की निरंतर निगरानी सुनिश्चित करने के लिए कहा। उन्होंने विभिन्न अधिकारियों एवं कर्मचारियों के पास लंबित शिकायतों की भी समीक्षा की तथा सबसे अधिक लंबित शिकायतों वाले विभागों की बैठक बुलाने का निर्देश दिया। सभी बकाया शिकायतों के निवारण के लिए समय-सीमा तय करने की ज़रूरत पर ज़ोर देते हुए उन्होंने स्पष्ट किया कि मुख्यमंत्री भगवंत मान के नेतृत्व वाली पंजाब सरकार व्यवस्था में सुधार करने हेतु सत्ता में आई है और लोगों को राज्य सरकार द्वारा प्रदान की जाने वाली

सुविधाओं से लाभ लेने में कोई मुश्किल नहीं आनी चाहिए। उन्होंने दोहराया कि लोगों को सेवाएं प्रदान करने में कोई देरी बर्दाश्त नहीं की जाएगी। तेजवीर सिंह ने कैबिनेट मंत्री को बताया कि शिकायतों की निगरानी और अनुमान लगाने के लिए आर्टिफिशियल इंटेलिजेंस आधारित प्रणाली शुरू करने के लिए एक टीम काम कर रही है। उन्होंने प्रशासनिक सुधार विभाग द्वारा लंबित शिकायतों के समाधान के लिए उठाए जा रहे कदमों के बारे में भी जानकारी दी। उन्होंने सी.पी.जी.आर.एम.एस. के माध्यम से पी.जी.आर.एस. पर प्राप्त हुईं शिकायतों की स्थिति की भी समीक्षा की। इस बैठक में विभाग के अन्य अधिकारी भी मौजूद थे। अपने शहर की खबरें Whatsapp पर पढ़ने के लिए Click Here पंजाब की खबरें Instagram पर पढ़ने के लिए हमें Join करें Click Here अपने शहर की और खबरें जानने के लिए Like करें हमारा Facebook Page Click Here

